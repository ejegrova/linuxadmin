<h1 id="ukoly_bash_ii_ampc">Úkoly – Bash II &amp;c
<a href="#ukoly_bash_ii_ampc" class="header-link">#</a>
</h1>
<h2 id="1_grepovani_yamlu">1. Grepování yamlů
<a href="#1_grepovani_yamlu" class="header-link">#</a>
</h2>
<p>Procvič si příkazy jako <code>ls</code>, <code>wc</code>, <code>grep</code> a jak je spojit dohromady.</p>
<p>Stáhni a rozbal si tyto archivy s informacemi o komunitních akcích: kurzech/srazech PyLadies a srazech Pyvo.</p>
<div class="highlight"><pre><code>$ wget -O pyladies-cz.zip https://github.com/PyLadiesCZ/pyladies.cz/archive/master.zip
$ unzip pyladies-cz.zip
$ wget -O pyvo-data.zip https://github.com/pyvec/pyvo-data/archive/master.zip
$ unzip pyvo-data.zip</code></pre></div><p>Data si prohlédni a zjisti, co se v nich skrývá za informace.
Zvlášť doporučuju prohlédnout soubor <code>pyvo-data-master/series/brno-pyvo/events/2018-10-25-casove.yaml</code>
který je použit na stránce <a href="https://pyvo.cz/brno-pyvo/2018-10/">pyvo.cz/brno-pyvo/2018-10/</a>,
a soubor <code>pyladies.cz-master/teams/brno.yml</code>
který je použit na stránce <a href="https://pyladies.cz/brno/#team">pyladies.cz/brno/#team</a>.</p>
<p>Použij základní shellové příkazy (ne Python) na zodpovězení otázek níže.
Hledáš jen orientační hodnoty; nemusí to být na 100% přesné.</p>
<div class="admonition note"><p>YAML soubory by se správně měly číst knihovnou na YAML, aby byla zachována struktura. Ty je ale ber jako &quot;čistý text&quot;, kde hledané informace jsou na řádcích ve tvaru <code>klíč: hodnota</code> (případně s nějakýma mezerama a/nebo pomlčkama navíc).
Proto odpovědi nemusí být na 100% přesné.</p>
<p>&quot;Zakomentované&quot; informace (začínající <code>#</code>) můžeš pro jednoduchost počítat
taky. (I když jich je po COVIDu často víc než těch nezakomentovaných.)</p>
</div><ol>
<li>Kolik bylo Pyv v Brně?<ul>
<li><em>Pro každý sraz existuje soubor.</em></li>
</ul>
</li>
<li>Kolik bylo Pyv celkem?</li>
<li>Z kolika přednášek na Pyvech jsou videa?  <em>(Předpokládej že každá přednáška může mít max. 1 video)</em><ul>
<li><em>Videa jsou označena <code>video:</code></em></li>
</ul>
</li>
<li>Kolik bylo kurzů/srazů PyLadies?<ul>
<li><em>Srazy jsou v adresáři <code>meetups/</code> a každý má jméno, <code>name:</code></em></li>
</ul>
</li>
<li>(Bonusová výzva) Z kolika Pyv jsou videa?</li>
</ol>
<h3 id="napoveda">Nápověda
<a href="#napoveda" class="header-link">#</a>
</h3>
<p>Šablonami jako <code>adresar/*/podadresar/*</code> můžeš vybrat soubory z více adresářů.</p>
<p>Příkaz <code>grep</code> má zajímavé přepínače <code>-r</code>, <code>-l</code>/<code>-L</code>, <code>-h</code>/<code>-H</code> a <code>-e</code>.</p>
<h2 id="2_uniq">2. Uniq
<a href="#2_uniq" class="header-link">#</a>
</h2>
<p>Příkaz <code>uniq</code> odstraní <em>po sobě jdoucí</em> duplikované řádky:</p>
<div class="highlight"><pre><span></span>$ echo &#39;
&gt; jedna
&gt; dva
&gt; dva
&gt; tři
&gt; tři
&gt; tři
&gt; jedna
&gt; &#39; | uniq

jedna
dva
tři
jedna
</pre></div><p>Často se používá <code>sort | uniq</code>, aby se stejné řádky z celého souboru dostaly k sobě.</p>
<p>Použij <code>uniq</code> k zodpovězení těchto otázek:</p>
<ol start="6">
<li>Vypiš všechna místa konání Pyv (stačí mít v rámci každého řádku identifikátor jako <code>artbar</code>).</li>
<li>Přidej informaci o tom, kolikrát na kterém místě Pyvo bylo.</li>
</ol>
<p>Příkaz <code>uniq</code> má zajímavý přepínač <code>-c</code>.</p>
<h3 id="bonusova_vyzva">Bonusová výzva
<a href="#bonusova_vyzva" class="header-link">#</a>
</h3>
<p>Existuje zajímavý příkaz <code>cut</code>, který má zajímavé přepínače <code>-d</code> a <code>-f</code>.</p>
<ol start="8">
<li>Jaké jsou 3 nejčastější křestní jména organizátorů/koučů/atd. PyLadies?</li>
</ol>